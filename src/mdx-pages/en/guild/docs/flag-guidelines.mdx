---
layout: "document"
title: "Lippuohjesääntö"
---
# Automaatio- ja systeemitekniikan kilta ry:n lippuohjesääntö

Tällä ohjesäännöllä määrätään Automaatio- ja systeemitekniikan kilta ry:n (jatkossa kilta) virallisesta lipusta ja sen käytöstä.

### 1 § Lippu

Killan virallisen lipun pohjaväri on violetti ja sen keskellä on kuva killan hopeisesta ansiomerkistä. Lipun ulommaisessa alakulmassa on killan perustamisvuosi 1998, myös hopeanvärisenä. Lipun leveyden suhde korkeuteen on 25/18. Merkin halkaisijan suhde lipun korkeuteen on 20/27. 

Killan kokous voi hyväksyä myös edustuslipun. Edustuslippua voidaan käyttää kiltaa edustettaessa erilaisissa tilaisuuksissa. Edustuslipun tulee erota selvästi killan virallisesta lipusta. 

### 2 § Lipun käyttö

Killan lippua käytetään killan juhlatilaisuuksissa. Lippua voidaan lisäksi käyttää muissakin lipun arvolle sopivissa juhlavissa tilaisuuksissa, jolloin päätöksen käytöstä tekee killan hallitus. Lippua käytetään tämän lippuohjesäännön mukaisesti.

### 3 § Lipun kantaminen

Lippua kannetaan aina sen omassa tangossa. Lippua seuraa kahden (2) killan jäsenen lippuvartio, kun lippua kannetaan ilman suojusta.

### 4 § Kunnianosoitukset

Lippu tekee kunniaa valtionpäämiehelle, Suomen lipulle, kansallislaululle, vainajille sekä Polyteknikkojen marssille siten, että se hitaasti lasketaan 45 asteen kulmaan ja välittömästi tervehdyksen jälkeen nostetaan takaisin ylös.

### 5 § Lipunkantaja ja lippuvartio

Lipunkantajan ja -vartion varahenkilöineen tulee olla killan jäseniä, ja heidät nimittää killan hallitus.

Lipunkantaja ja lippuvartiossa olevat henkilöt käyttävät aina mahdollisuuksien mukaan teekkarilakkia ja heidän tulee olla asiallisesti pukeutuneita.

### 6 § Säilytys ja hoito

Lipun säilytyksestä ja hoidosta vastaa killan puheenjohtaja.

### 7 § Lipun poistaminen käytöstä

Käytöstä poistettava lippu hävitetään polttamalla etanolilla kostutettuna.

<br/>
---
Tämä lippuohjesääntö on vahvistettu Automaatio- ja systeemitekniikan kilta ry:n kokouksessa 20.7.2021 ja se on tullut voimaan välittömästi.
